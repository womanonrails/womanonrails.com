---
excerpt: >
  Od jakiegoś uczestniczę w rozmowach kwalifikacyjnych.
  Nie jestem osobą od HR-u.
  Jestem programistką.
  Moje zadanie, to sprawdzenie technicznych umiejętności kandydatów aplikujących do naszej firmy.
  Staram się dowiedzieć czy kandydatka lub kandydat pasuje do naszego zespołu technicznie,
  ale również pod względem osobowości i temperamentu.
  Podczas takiej rozmowy nie chodzi o bycie doskonałym.
  Raczej o bycie szczerym, bycie sobą.
  Celem jest sprawdzenie czy obie strony chcą podjąć współpracę.
  Zarówno kandydat jak i zespół powinni do siebie pasować.
  Dzisiaj chciałabym się podzielić z Wami elementami,
  na które ja zwracam uwagę podczas prowadzenia rozmowy kwalifikacyjnej.
layout: post
title: Rozmowa kwalifikacyjna
description: Jak się dobrze przygotować?
headline: Premature optimization is the root of all evil.
categories: [praca]
tags: [rozmowa kwalifikacyjna, kariera]
lang: pl
mentoring: true
---

Od jakiegoś czasu zajmuję się rozmowami kwalifikacyjnymi. Nie jestem osobą z HR. Jestem programistką. Moje zadanie, to sprawdzenie technicznych umiejętności kandydatów aplikujących do naszej firmy. Staram się dowiedzieć czy kandydatka lub kandydat pasuje do naszego zespołu technicznie, ale również pod względem osobowości i temperamentu. Podczas takiej rozmowy nie chodzi o bycie doskonałym. Raczej o bycie szczerym, bycie sobą. Celem jest sprawdzenie czy obie strony chcą podjąć współpracę. Zarówno kandydat jak i zespół powinni do siebie pasować. Dzisiaj chciałabym się podzielić z Wami elementami, na które ja zwracam uwagę podczas prowadzenia rozmowy kwalifikacyjnej.

Najważniejszy jest dla mnie szacunek. Ponieważ szanuję czas innych ludzi, również tych, z którymi przeprowadzam rozmowę kwalifikacyjną, więc przygotowuje się do takiej rozmowy dobrze. Przeglądam CV, czytam o projektach, w których osoba brała udział, staram się wyodrębnić mocne strony kandydata. Na tej podstawie powstają pierwsze pytania. Tak, do każdej rozmowy przygotowuję osobny zastaw pytań. Część z nich jest podobna, ale cała reszta uwarunkowana jest doświadczeniem i wiedzą danej osoby. Poświęcam swój czas, by nie marnować czasu innych. Tego też oczekuję od drugiej strony. Oczekuje przede wszystkim **przygotowania** do rozmowy. Nie chodzi mi tutaj o umiejętność odpowiedzenia na wszystkie pytania prawidłowo. Zależy mi na ciekawej konwersacji dwóch osób z tej samej branży. Na wymianie poglądów, sprawdzeniu znajomości wybranej technologii, umiejętność logicznego myślenia, komunikatywności. Oczywiście czegoś innego będę oczekiwać od osoby początkującej, a czegoś innego od osoby doświadczonej.

Tak jak już powiedziałam. Najważniejsze dla mnie jest **bycie przygotowanym** do rozmowy. To jest klucz do sukcesu. Czasami jest tak, że ktoś jest naprawdę interesującym kandydatem. Oczywiście w dobrym znaczeniu. Ale z różnych względów nie jest osobą, której teraz poszukujemy. Nie ta technologia, nie ten poziom doświadczenia. Takie osoby się zapamiętuje i jeżeli tylko nadarza się okazja w przyszłości do podjęcia współpracy, to ją wykorzystujemy.

Co to więc znaczy **być dobrze przygotowanym**. Co trzeba zrobić by **dobrze przygotować** się do rozmowy?

1. Znajomość własnego CV

    Kiedy zaczynam swoje przygotowania zawsze czytam CV. To jest taki mój punkt startowy. Pytam o projekty, technologie, architekturę, wykorzystane rozwiązania. Wszystko co zostało wymienione w CV jest dla mnie informacją o kandydacie. Daty, projekty, przybliżony czas pracy w jednej firmie, dodatkowe umiejętności, szkolenia. Dlatego znajomość tego, co się podało w CV jest ważna. Jeżeli jesteś przed rozmową kwalifikacyjną, to przejrzyj swoje CV, zastanów się i przypomnij sobie ważne informacje z nim związane. Jakie były Twoje obowiązki w projekcie? Jakie technologie były tam wykorzystane? Jak rozwiązaliście problemy, które pojawiły się po drodze? Czytanie swojego CV na rozmowie nie robi dobrego wrażenia, tak samo jak sytuacja, w której mówisz, że nie pamiętasz, co robiłeś w ostatnim projekcie. Oczywiście jest to normalne, że coś co było 5 lat temu zaciera się w pamięci. Jednak jak już idziemy na tą rozmowę, to warto przypomnieć sobie te 2 - 3 ostatnie projekty. Chciałabym tu zaznaczyć też jeszcze jedną rzecz. Wpisywanie do CV umiejętności lub technologii, o których nie mamy pojęcia, to bardzo zły pomysł. Takie rzeczy można łatwo sprawdzić, trudniej jest natomiast poprawić to kiepskie, pierwsze wrażenie.

2. Znajomość projektów i firmy

    W zasadzie jest to część punktu pierwszego. Jednak chciałam to jeszcze bardziej zaznaczyć. Kto powinien znać projekty, nad którymi pracował lepiej niż Ty sam? Ja naprawdę o to pytam! O zakres obowiązków w projekcie, o architekturę i o wiele, wiele więcej. Jeżeli nie chcesz lub nie możesz o czymś mówić, to może lepiej nie umieszczać tego w CV? Zdaję sobie sprawę, że pewne elementy są objęte klauzulą poufności. Ale to Ty powinieneś przed rozmową sprawdzić, jakie informacje możesz ujawnić a jakich nie. Oto przykład jak mogą wyglądać moje pytania: Jeżeli w CV jest projekt oparty na mikroserwisach, to pewnie zapytam o wygląd tej architektury, sposób komunikacji między serwisami, o twoje zdanie na temat tego podejścia, wady, zalety, oto jak Ty rozumiesz mikroserwisy.

3. Co nowego w twojej technologii

    Bycie na bieżąco, to nie tylko kwestia rozmowy kwalifikacyjnej. Praca w IT, to moim zdaniem ciągły rozwój, nie można się zatrzymać i przestać rozwijać. Każdy powinien wiedzieć, co nowego słychać w jego dziedzinie. Zdaje sobie sprawę, że nie da się wiedzieć wszystkiego. Ja sama czasem tego nie ogarniam. Warto natomiast próbować raz na jakiś czas odświeżyć swoją wiedzę. Na rozmowie pewnie zapytam o najnowszą wersje języka, o nowości w nim pojawiające się, nowe biblioteki z jakimi miałaś/miałeś styczność, nowe podejścia lub koncepcje. Te pytania mają na celu sprawdzić, czy dbasz o swój rozwój. Nie chodzi o to by wiedzieć wszystko. Jeżeli czegoś nie znasz bądź szczera/szczery.

4. Narzędzia, sposób pracy, używane aplikacje

    Zawsze pytam o takie rzeczy. W jaki sposób pracujesz? Jakiego edytora używasz? Jakiego systemu używasz? O narzędzia do kontroli wersji? Jakie biblioteki, gemy? Wszystko co jest związane ze stylem/sposobem pracy. Jak być efektywnym, dobrze się komunikować, jak dbać o jakość kodu. Może wiesz coś o TDD, metrykach, PR/MR (pull/merge request), standardzie kodu, pracy zdalnej. Interesują mnie też Twoje opinie na te tematy. Pytam o to wszystko, ponieważ chcę wiedzieć jak świadomym programistą jesteś. Czy wiesz, że te wszystkie elementy składają się na Twoją efektywność i dobry ich dobór może polepszyć komfort Twojej pracy.

5. Architektura

    Co robisz by projekt był dobrze zorganizowany pod względem architektury? Jakości kodu? Jak pisać kod tak, by był łatwy i szybki w rozwijaniu? Wzorce projektowe? Zasady programowania obiektowego/funkcyjnego? Standardy w kodzie? Założenia języka?

6. Informacje o firmie

    To jest bardziej istotne dla Ciebie jako kandydata. Zdobycie jak najwięcej informacji na temat firmy, do której chcesz się zatrudnić. Czym się firma zajmuje? Jakie są produkty firmy? Na jakim rynku działa? Jak wygląda struktura firmy? Czasami podczas rozmowy zadaje pytanie odnośnie wiedzy o firmie, ale raczej rzadko. To bardziej Ciebie powinno interesować czy wizja i cele firmy są zgodne z Twoim światopoglądem. Czy to co robi firma Cię interesuje? Są to informacje, które warto wiedzieć przed wysłaniem CV. Zaoszczędzi to czas Tobie i innym.

7. Bądź przygotowany na pokazanie kodu

    Na krótkiej rozmowie trudno zadać wszystkie pytania i sprawdzić całą wiedzę. Zwłaszcza związaną z pisaniem kodu. Dlatego zawsze proszę o dostęp do projektów, które mogą zaprezentować kompetencje dotyczące pisania kodu. O coś co wykracza poza umiejętność uruchomienia komendy scaffold w Rails. Coś z czego jesteś dumny.

8. Bądź gotowy na kodowanie na żywo

    Wiem to dość stresująca sytuacja. Zwłaszcza gdy inna osoba praktycznie patrzy Ci na ręce. Dla mnie jest to jeden z lepszych sposobów sprawdzenia jakim programistą jesteś. W jaki sposób rozwiązujesz problemy, jak działa na Ciebie stres, w jaki sposób myślisz, jak wyglądają Twoje umiejętności komunikacyjne. W takim momencie nie myśl o tym, że ja tu jestem, po prostu mów co robisz, jak myślisz o problemie, pytaj jak coś jest nie jasne i będzie dobrze.

9. Metodologie

    Jeżeli pracowałaś lub pracowałeś już przy tworzeniu jakiegoś projektu, to na pewno wiesz coś na ten temat. Zastanów się jak pracujesz w zespole? Jaki duży jest zespół? W jaki sposób organizujesz sobie pracę? Czy towarzyszą temu jakieś procesy? Jak one się nazywają? Agile, Scrum, Waterfall, Lean? Czego używasz do komunikacji? Jak tworzysz nowe funkcjonalności? Jak naprawiasz błędy? W jaki sposób podchodzisz do klientów? Jak rozwiązujesz problemy? Co możesz powiedzieć o swoim procesie? Wady, zalety?

10. Pytania do mnie

    Jest naprawdę dużo rzeczy, o które możesz mnie zapytać. Może o to w jaki sposób pracuje nasz zespół. Nad czym teraz pracujemy. O naszą jakość kodu, architekturę. Zawsze jestem chętna by rozwiać wszelkie wątpliwości, opowiedzieć o zespole czy projekcie. Nie ma nic lepszego niż osoba, która we czego chce i nie boi się o to zapytać. W końcu Tobie też projekt i zespół powinien odpowiadać.

Na koniec bardzo ważna sprawa. To co tutaj napisałam to sprawy, na które ja zwracam uwagę. Czego oczekuje na rozmowie kwalifikacyjnej od kandydata. To nie jest sposób na oszukanie osoby rekrutującej, lecz na lepsze przygotowanie do rozmowy. Bądź szczery ze sobą i ze swoim rozmówcą. Przecież chodzi o to, by się wzajem poznać i sprawdzić czy będzie się Wam dobrze pracowało. Pamiętaj nie tylko firma wybiera swojego pracownika, ale też pracownik firmę. Każda strona powinna być zadowolona z dokonanego wyboru.

To już wszystko na dziś. Znasz inne sposoby by być dobrze przygotowanym do rozmowy kwalifikacyjnej? Jeżeli tak, podziel się nimi w komentarzach. Miłego dnia i do następnego razu!
