---
excerpt: >
  Pracuję jako programista od 2011 roku.
  Zanim to się jednak stało spędziłam 6 lat na poszukiwaniu swojej ścieżki kariery.
  Gdy zaczynałam, mój cel był zupełnie inny od tego, co teraz robię.
  Chciałam być nauczycielką matematyki.
  Podczas tych moich poszukiwań często nie wiedziałam co chcę robić i w jakim kierunku zmierzam.
  Gdzie powinnam ulokować swój czas i na czym się skupić.
  Pracowałam ciężko, ale nie wiedziałam, gdzie mnie to może zaprowadzić.
  Zwłaszcza, gdy moje plany zaczynały się komplikować.
  Dokładniej moją historię opisałam w sekcji [o mnie](/pl/about).
  Zapraszam Cię do przeczytania, jeśli jesteś ciekawa jak to wyglądało.
  Teraz zajmuję się programowaniem, ale również uczeniem ludzi tego,
  czego sama się nauczyłam przez te wszystkie lata.
  Dzielę się moją wiedzą na różne sposoby m.in. organizując warsztaty i szkolenia takie jak Rails Girls.
  Ucząc dzieci programowania na zajęciach CoderDojo.
  Czy tak jak dzisiaj pisząc na blogu **Woman on Rails**.
  Spotkałam wiele osób, które chcą zmienić swoje życie.
  Chcą zostać programistami, testerami lub bardziej płynnie posługiwać się technologią
  w swojej obecnej pracy lub ciesząc się swoim hobby.
  Ja pomagam im w realizacji ich marzeń.
  I jestem dumna z moich uczniów i uczennic.
  Z ich postępów i samozaparcia.
  Wiele z tych osób ma pytania _jak zacząć?_
  Dzisiaj chciałabym odpowiedzieć na te pytania w bardziej ustrukturyzowany sposób.
layout: post
title: Jak zostać programistą?
description: O tym jak zmienić ścieżkę kariery i zacząć przygodę z programowaniem.
headline: Premature optimization is the root of all evil.
categories: [praca]
tags: [kariera]
lang: pl
---

Pracuję jako programista od 2011 roku. Zanim to się jednak stało spędziłam 6 lat na poszukiwaniu swojej ścieżki kariery. Gdy zaczynałam, mój cel był zupełnie inny od tego, co teraz robię. Chciałam być nauczycielką matematyki. Podczas tych moich poszukiwań często nie wiedziałam co chcę robić i w jakim kierunku zmierzam. Gdzie powinnam ulokować swój czas i na czym się skupić. Pracowałam ciężko, ale nie wiedziałam, gdzie mnie to może zaprowadzić. Zwłaszcza, gdy moje plany zaczynały się komplikować. Dokładniej moją historię opisałam w sekcji [o mnie]({{site.baseurl}}/about "Moja droga do programowania"). Zapraszam Cię do przeczytania, jeśli jesteś ciekawa jak to wyglądało. Teraz zajmuję się programowaniem, ale również uczeniem ludzi tego, czego sama się nauczyłam przez te wszystkie lata. Dzielę się moją wiedzą na różne sposoby m.in. organizując warsztaty i szkolenia takie jak [Rails Girls]({{site.baseurl}}/kategoria/warsztaty "Warsztaty Rails Girls"). Ucząc dzieci programowania na zajęciach [CoderDojo]({{site.baseurl}}/coderdojo-workshop "Zajęcia z programowania CoderDojo"). Czy tak jak dzisiaj pisząc na blogu **Woman on Rails**. Spotkałam wiele osób, które chcą zmienić swoje życie. Chcą zostać programistami, testerami lub bardziej płynnie posługiwać się technologią w swojej obecnej pracy lub ciesząc się swoim hobby. Ja pomagam im w realizacji ich marzeń. I jestem dumna z moich uczniów i uczennic. Z ich postępów i samozaparcia. Wiele z tych osób ma pytania _jak zacząć?_ Dzisiaj chciałabym odpowiedzieć na te pytania w bardziej ustrukturyzowany sposób.

## Zdementowanie informacji na temat świata programowania

Zanim jednak zacznę, chciałabym Ci powiedzieć jedną bardzo ważną rzecz. Obecnie dość dużo słyszy się w mediach na temat programowania. Mówi się, że programowanie jest na topie, że każdy powinien nauczyć się programowania, że to proste i że można zarobić dużo pieniędzy. **To nie jest prawda.** Może programowanie jest teraz dość popularne. Technologia wchodzi coraz bardziej do naszego życia codziennego. Firmy IT ciągle poszukują pracowników. Ale poszukują **dobrych** pracowników. Takich, którzy mają pasję, umiejętności i wiedzę. Tak samo jak z lekarzami. Zależy nam, by pójść do najlepszego specjalisty na jakiego nas stać. Nie chcę tu powiedzieć, że dla osób, które zaczynają nie ma miejsca w IT. Chodzi mi o to, że tak jak w każdym innym zawodzie osoby, które zaczynają nie będą zarabiać kokosów. To jest normalne. **Ludzie płacą Ci za Twoją pracę**, a nie za to że jesteś programistką. Możesz mieć inną opinię na ten temat, ale taka jest prawda. Programista to normalny zawód, jak każdy inny. Masz swoje obowiązki i zadania do zrealizowania. **Płacą Ci za wykonaną pracę**. Nikt przy zdrowych zmysłach nie będzie płacił Ci za granie w piłkarzyki przez cały dzień. Wykonywanie obowiązków to nie wszystko, potrzebna jest też pasja. Nikt nie pracuje lepiej niż pasjonat.

Myślę, że warto spróbować programowania, ale programowanie nie jest dla wszystkich. Czy jest dla Ciebie, przekonasz się tylko próbując. **Musisz wyrobić sobie własne zdanie.** Słuchaj co podpowiada Ci serce. Ja już nie chce być nauczycielem matematyki. Dlaczego? Bo spróbowałam i wcale mi się nie podobało. Możesz zarabiać miliony dolarów robiąc coś co nie sprawia Ci przyjemności, coś co jest modne, ale nigdy nie będziesz do końca szczęśliwa. Dodatkowo skrzywdzisz siebie i ludzi wokoło. Widziałam już tyle razy sytuacje, gdy ktoś postanowił zostać programistą tylko ze względu na pieniądze i inne benefity jak [praca zdalna]({{site.baseurl}}/remote-work "Jak pracuje się zdalnie?"). Taka osoba nie chce się uczyć nowych rzeczy. Nie chce stosować dobrych praktyk. Nie jest zainteresowana konferencjami, prezentacjami czy warsztatami. To jakby budować dom ze słomy i nie zwracać uwagi na to, że mamy do dyspozycji inne, lepsze materiały. Tak jakby zostać z tyłu na własne życzenie. Dlatego proszę Cię, jeżeli zastanawiasz się nad programowaniem spróbuj, czy Ci się podoba. I pamiętaj o tym, co tu napisałam.

Teraz możemy przejść do rzeczy. By odpowiedzieć na pojawiające się na początku drogi pytania skorzystałam ze swojego doświadczenia, ale także z doświadczenia osób, którym udało się zmienić swoją ścieżkę kariery. Zaczynajmy!

## Czy programowanie jest dla mnie?

Myślisz tylko o pieniądzach, które zarobisz? - Programowanie nie jest dla Ciebie.
Myślisz, że to łatwe i że można nic nie robić przez cały dzień? - Programowanie nie jest dla Ciebie.
Myślisz, że to czego się nauczysz lub już nauczyłaś wystarczy Ci na najbliższe 10 lat lub więcej? - Programowanie nie jest dla Ciebie.

Kiedy organizowałam [warsztaty Rails Girls Cieszyn]({{site.baseurl}}/rails-girls-cieszyn "Rails Girls Cieszyn") z 24 uczestniczek tylko 5 kontynuowało naukę w ramach dalszych spotkań. Po pierwszym spotkaniu zostały tylko 2. Tylko dwie osoby miały tyle samo zaparcia i motywacji by poświęcać swój czas na naukę programowania. I tylko jedna (z tego co mi wiadomo) zmieniła swoje życie i jest programistą. Co chciałabym przez to przekazać?

**Programowanie to ciężka praca**. Jestem z Tobą szczera. Wymaga ono wiele czasu i zaangażowania. Uczysz się mnóstwa nowych rzeczy, ciągle rozwijasz swoje umiejętności i wiedzę. I będzie to trwało do końca życia. W trakcie pracy pojawia się zwątpienie i momenty załamania. Czasem będziesz znudzona lub zdenerwowana, bo coś nie działa. Jeżeli jednak ciągle czujesz, że jest to dla Ciebie, to powiem Ci, że będą też momenty zwycięstwa. Dumy z tego co się osiągnęło i jaki się rozwiązało problem. Chwile szczęścia i satysfakcji z możliwości nauczenia się czegoś nowego.

Możesz myśleć, że jesteś za młoda lub za stara. Popatrz na uczestników [zajęć CoderDojo]({{site.baseurl}}/coderdojo-workshop "Zajęcia z programowania CoderDojo"). Oni zaczynają przygodę z programowaniem w bardzo młodym wieku. Zdarzało mi się uczyć programowania nawet trzy lub czterolatki. Popatrz na tą starszą
{% include links/youtube-link.html
   name='kobietę, która używa komputera w wieku 80 lat'
   video_id='gUjXiYtOC7Y' %}.
Moja przyjaciółka Ula zaczęła pracować jako tester po czterdziestce. Ci ludzie nie myślą o wieku jako o swoim ograniczeniu. Oni kochają to co robią! To wszystko.

Możesz powiedzieć: _Nie jestem wystarczająco dobra. Jestem na to za głupia. Nie mam żadnej wiedzy i zero doświadczenia w programowaniu._ Jeżeli czujesz zamiłowanie do programowania, to niezależnie od wieku, koloru włosów czy innych czynników powinnaś spróbować. Odrzuć wszystkie wątpliwości i spełniaj swoje marzenie. Niech to nie powstrzyma Cię przed realizacją tego, co kochasz.

## Kiedy najlepiej zacząć?

Najlepiej zacząć już teraz! Jeżeli jesteś pewna, że to ścieżka dla Ciebie, to zacznij to robić właśnie teraz. Nie marnuj czasu na inne rzeczy. Po prostu zacznij! Nie możesz cofnąć czasu i zmienić swoich decyzji. Szkoda Twojej energii na użalanie się nad sobą. Przeszłość jest poza Twoją kontrolą. Nie wiesz też, co się jeszcze wydarzy. Przyszłość również nie jest pod Twoja kontrolą. Jedyne na co masz wpływ, to teraz. Przestań odwlekać decyzję i zacznij działać. Przygotuj plan i do pracy!

## Jakie są możliwości?

W IT istnieje ogrom możliwości. Możesz na przykład wybrać pracę programistki. Jeżeli skupisz się na rzeczach widocznych dla użytkownika zostaniesz frontend deweloperem. Gdy zajmiesz się logiką ukrytą za interfejsem użytkownika będziesz backend deweloperem. Łącząc te dwie rzeczy możesz stać się fullstack deweloperem. Masz też możliwość wybrania języka programowania:  Ruby, Python, C#, PHP, JavaScript i wiele innych. Możesz zostać grafikiem, znajdować najbardziej intuicyjne rozwiązania jako UX designer. Możesz skupić się na jakości aplikacji, testach, bezpieczeństwie czy dokumentacji. Możesz iść w stronę bardziej menedżerską i zostać project menedżerem, właścicielem produktu (product owner) czy liderem zespołu. Możesz specjalizować się w bazach danych czy konfigurowaniu środowiska. W małych firmach będziesz robić wszystkiego po trochu, a w większych będziesz mogła się bardziej wyspecjalizować.

To zależy od Ciebie, co wybierzesz. Proszę Cię tylko o jedno niech te możliwości nie sparaliżują Cię. Niech to nie będzie wymówka, by nie robić nic. Jeżeli nie jesteś pewna to musisz próbować. To tyle. Nie bój się porażki. W ogóle nie ma czegoś takiego jak porażka. Są tylko nowe doświadczenia i nowa wiedza. Odkrywanie, co sprawia Ci przyjemność to proces. Zacznij go wdrażać. Jeżeli dalej nie wiesz gdzie zacząć zerknij na pytania [Jaki wybrać język programowania?]({{site.baseurl}}/where-to-start#jaki-wybrać-język-programowania "Jak wybrać język programowania?") i [Gdzie powinnam zacząć?]({{site.baseurl}}/where-to-start#gdzie-powinnam-zacząć-jakie-kroki-są-potrzebne-by-zostać-programistą "Od czego zacząć programowanie?").

##  Jaki wybrać język programowania?

Istnieje wiele różnych języków programowania. Możesz sama sprawdzić jak wiele. Wpisz w przeglądarkę: _Najczęściej używane języki programowania_ lub _Najpopularniejsze języki programowania_. Zobaczysz ile istnieje różnych języków programowania i ich rankingów. Wymienię tylko niektóre z nich: JavaScript, Python, Java, C/CPP (C/C++), PHP, Swift, C#, Ruby, Objective C, SQL, TypeScript, Go Programming Language, R Programming Language, Perl, Rust, Erlang, Elixir, Haskell, Shell i wiele innych.

No ale który wybrać? Szczerze mówiąc, to od jakiego języka programowania zaczniesz nie jest aż tak istotne, jak Ci się wydaje. Po prostu musisz wybrać. Na początku drogi i tak chodzi przede wszystkim o opanowanie podstawowych koncepcji programowania. Warunków logicznych, pętli, wzorców projektowych. Uczysz się rozmawiać z komputerem, tak by Cię zrozumiał. A to nie jest zależne od konkretnego języka programowania. I tak jeżeli chcesz być dobrą programistką musisz nauczyć się kilku z nich.

Jeżeli mogę tylko coś zasugerować to warto uczyć się języków z różnych kategorii. Przykładowo: Jeżeli znasz już język C++, który jest językiem kompilowanym, statycznie typowanym i zorientowanym obiektowo to warto spróbować Elixir, który jest językiem interpretowanym, dynamicznie typowanym i funkcyjnym. To da Ci szersze spojrzenie na świat programowania niż na przykład nauka C# w tym momencie. Nie chodzi o to, że C# jest złym językiem. Chodzi tylko o to, że jest w swych koncepcjach bardzo podobny do C++. Zasada jest podobna do języków naturalnych. Ja mniej więcej rozumiem czeski (zwłaszcza blisko polskiej granicy z Czechami), ponieważ jest on podobny do języka polskiego. Sprawa wygląda zupełnie inaczej jeżeli chodzi o język hiszpański. By móc porozumiewać się po hiszpańsku muszę nauczyć się nowych słów i nowej gramatyki.

## Gdzie powinnam zacząć? Jakie kroki są potrzebne by zostać programistą?

1. Sprawdź czy programowanie jest dla Ciebie. - Naprawdę polecam Ci zrobienie tego jako pierwszy krok. Poszukaj darmowych warsztatów tj. Rails Girls. Poświęcisz na nie kilka godzinek bez długoterminowych zobowiązań. Nie spodoba Ci się? OK, spróbowałaś i już wiesz. Co najwyżej straciłaś sobotnie popołudnie. To najlepszy sposób na sprawdzenie się, zanim podejmiesz bardziej radykalne kroki jak zwolnienie się z bieżącej pracy.

2. Podoba Ci się programowanie? Tak? To super! Możesz zacząć myśleć nad zmianą. Istnieje wiele dróg, by to zrobić. Możesz czytać książki, słuchać lub oglądać konferencje. Możesz nawet zapisać się na [kurs programowania]({{site.baseurl}}/workshops "Zapisz się na kurs programowania"). Każdy kto zaczynał programować ma inną historię. Jedni skończyli studnia, inni uczyli się samodzielnie. Wszystko zależy od sytuacji w jakiej teraz jesteś w swoim życiu. Mogę tylko powiedzieć, że nie zależnie od tego co wybierzesz, musisz zdecydować [jakiego języka programowania zaczniesz się uczyć na początku]({{site.baseurl}}/where-to-start#jaki-wybrać-język-programowania "Jak wybrać język programowania?").

    Kiedy już wybierzesz język programowania, zacznij go używać. Na początek możesz rozwiązywać jakieś proste problemy matematyczne lub logiczne. Przykładowe zadania znajdziesz na stronie
    [Project Euler (logiczne i matematyczne problemy do rozwiązania za pomocą programowania)](https://projecteuler.net).
    Jednak w pewnym momencie musisz zacząć swój własny projekt. Nie ma aż tak dużego znaczenia, czego on będzie dotyczył. Może to być nawet kopia istniejącego już projektu. Nie chodzi o skopiowanie czyjegoś kodu, ale o podejrzenie funkcjonalności i zmierzenie się z problemami, które podczas jego tworzenia wystąpią. Jeżeli masz jakiś swój własny pomysł to nawet lepiej. Łatwiej pracować nad czymś co Cię interesuje.

    Gdy zaczniesz pracować nad projektem, pojawią się problemy. Pojawi się ich dużo. Tak właśnie ma być. Będziesz potrzebować pomocy. Znajdziesz ją czasem w Internecie, w kursie online lub w książce. Ważne byś umiała szukać pomocy i się przy tym uczyć nowych rzeczy. Nie poddawaj się przy pierwszym pojawiającym się problemie. Dodatkowo pokaż swój projekt światu. Niezależnie czy użyjesz do tego publicznego repozytorium jak GitHub, GitLab czy BitBucket. Ważne byś w ten sposób tworzyła swoje portfolio, które przyda się na kolejnym etapie.

    Praca nad projektem powinna być systematyczna. Najlepiej codzienna. Problemy, które zaczną się w nim pojawiać ukierunkują Twój rozwój. Będziesz przeglądać wiele różnych źródeł by sobie z nimi poradzić.
    Jeżeli myślisz o pełnym [kursie programowania]({{site.baseurl}}/workshops "Zapisz się na kurs programowania"), to jest ok. Ja sama robię takie kursy i chciałabym byś pamiętała jedną rzecz. Szkoła programowania pomoże Ci usystematyzować wiedzę, ale nie zastąpi Ci pisania własnego projektu. Nigdzie nie nauczysz się tak dużo jak przy pisaniu projektu. W szkołach programowania są często zadania domowe, które na pewno pozwalają się oswoić z kodowaniem, ale to jest ciągle bezpieczna zatoka. Musisz wypłynąć na pełne morze i się z nim zmierzyć. Własny projekt jest takim morzem.

    Nie mówię, że bez pisania własnego projektu nie możesz być programistką. Ale własny projekt to najbardziej zbliżone warunki do pracy w prawdziwej firmie. Plus masz, co pokazać na rozmowie kwalifikacyjnej.
3. To chyba najtrudniejszy etap. Zacznij szukać pracy już teraz! Tak wiem, jak się jest w trybie uczenia, to można się uczyć całą wieczność i nigdy nie być gotową do rozprostowania skrzydeł. Zawsze możesz powiedzieć, jeszcze nie wiem wszystkiego, jeszcze nie spełniam wymagań w ofercie pracy. Nie mam szans. Pozwól zadecydować o tym, czy jesteś warta zatrudnienia przyszłemu pracodawcy. Postaw sobie limit czasowy, po którym zaczniesz szukać pracy i nie odkładaj tego. Jeżeli nie zaczniesz szukać pracy, ona sama Cię nie znajdzie. To nie jest łatwe zadanie, bo trzeba się zmierzyć się ze swoim strachem i niepewnością. Jest to jednak zadanie najistotniejsze w całym procesie. Wyślesz 100 zgłoszeń na 10 z nich ktoś odpowie i zostaniesz zaproszona na jedną rozmowę. Przygotuj się na to. W Twoim przypadku może się udać szybciej, ale może być też wolniej. Najważniejsze by próbować i się nie poddawać po pierwszych porażkach. Zawsze możesz zapytać co poszło nie tak i do następnej rozmowy przygotować się lepiej. Nie czekaj za długo. Ludzie, którym się udało zmienić pracę żałują tylko jednego, że nie zaczęli szukać pracy wcześniej! Wyjdź ze swojej strefy komfortu i zacznij szukać pracy.

## Co może pomóc mi w procesie uczenia?

Jest wiele różnych sposobów uczenia się. Niektórzy lubią czytać, inni słuchać a jeszcze inni oglądać. Ty znasz siebie najlepiej, więc wiesz jak uczysz się najefektywniej. To co pomaga mnie, nie koniecznie musi pomóc Tobie. Istnieją nawet książki, które opisują sposoby efektywnego uczenia. Zawsze możesz spróbować jednego z takich sposobów. Ja chciałabym podzielić się tutaj z Tobą moimi sugestiami na ten temat:

- {: .text-justify} Jeżeli się czegoś uczysz spróbuj to komuś wytłumaczyć. - Może być to przyjaciel, mama lub nawet pies. Jeżeli masz problem w wytłumaczeniu tego, czego się uczysz prostymi słowami, to może być znak, że nie do końca jest to jeszcze dla Ciebie jasne. Ludzie, którzy tłumaczą trudny temat prostymi słowami na prawdę go zrozumieją.
- {: .text-justify} Otaczaj się osobami ze świata programowania. - Jeżeli chcesz zostać programistką, powinnaś znaleźć takie osoby, które już osiągnęły, to co Ty chcesz osiągnąć. Szukaj ich na przykład na lokalnych spotkaniach programistów. Będą dla Ciebie przykładem, a także wsparciem. Może znajdziesz wśród nich przyjaciół, a może ktoś będzie chciał Ci pomóc. Oni będą w stanie poradzić Ci czego uczyć się dalej, jakie są nowości, a nawet mogą wiedzieć coś o wolnych miejscach pracy.
- {: .text-justify} Znajdź mentora lub mentorkę! - O wiele trudniej jest robić coś samej. Znacznie łatwiej, gdy ma się kogoś doświadczonego, kto może coś poradzić, nakierować, powiedzieć o jakiejś dobrej praktyce, czy lepszym rozwiązaniu. Twój mentor może też być wsparciem w trudnych chwilach. Pokaże jak lepiej i szybciej osiągnąć zamierzony cel.
- {: .text-justify} Pracuj z kodem. - Możesz przeczytać wszystkie książki świata, zobaczyć wszystkie kursy online, ale jeżeli nie napiszesz ani jednej linijki kodu, będziesz stała w miejscu. Programowanie nie dotyczy tylko pojęć, definicji i jakichś koncepcji. To przede wszystkim pisanie kodu, praktyka. Programowanie trzeba ćwiczyć. Nie znam żadnej osoby, która nauczyłaby się jeździć na rowerze czytając tylko książki. Kiedyś musisz na niego wsiąść i spróbować.
- {: .text-justify} Pracuj z prawdziwym projektem - Nawet jeżeli sklep internetowy został już napisany na tysiąc sposobów, to nic się nie stanie jeżeli Ty spróbujesz to zrobić po raz tysiąc pierwszy. Rozwiązywanie problemów takich jak dodawanie do koszyka, logowanie czy płatności w praktyce nauczą Cię więcej niż jakakolwiek książka. Pokaż innym swój kod. Poproś o sugestie co należy poprawić i pracuj nad swoim kodem systematycznie. Nie masz za dużo czasu? OK, to napisz choćby jedną linijkę lub jeden test.

## Jakie problemy mogę napotkać podczas uczenia się?

Możesz spotkać wiele problemów. Pewnie nie jestem w stanie ich tu wszystkich wymienić, ale postaram się opisać przynajmniej kilka z nich.

1. Czego powinnam się uczyć? - Odpowiedź jest prosta. To zależy. Najpierw zdecyduj w czym chcesz się wyspecjalizować. To nie jest decyzja na całe życie. Możesz ją zmienić później. Niektóre możliwości opisałam w odpowiedzi na pytanie [Jakie są możliwości?]({{site.baseurl}}/where-to-start#jakie-są-możliwości "Co można robić w IT?"). Jeżeli zdecydowałaś, że chcesz być programistką pomocne mogą okazać się odpowiedzi na pytania: [Gdzie powinnam zacząć? Jakie kroki są potrzebne by zostać programistą?]({{site.baseurl}}/where-to-start#gdzie-powinnam-zacząć-jakie-kroki-są-potrzebne-by-zostać-programistą "Od czego zacząć programowanie?") i [Jaki wybrać język programowania?]({{site.baseurl}}/where-to-start#jaki-wybrać-język-programowania "Jak wybrać język programowania?"). Zamierzam przygotować artykuł z informacją skąd brać wiedzę.

2. Nie wiem, czego nie wiem. - Jeżeli jesteś na początku swojej drogi, to wiesz albo nie wiele albo prawie nic. To jest OK. Każda nowa wiedza związana z programowaniem a zwłaszcza z tym, co Cię w programowaniu interesuje będzie dobra. Istnieje wiele sposobów uczenia się, by zostać programistką musisz od czegoś zacząć. Niech problem z wyborem, zadania początkowego nie będzie dla Ciebie wymówką, by nic nie robić. Oczywiście jeżeli czujesz się zagubiona, możesz zapisać się na [kurs programowania]({{site.baseurl}}/workshops "Zapisz się na kurs programowania"). Wiedza przekazywana tam będzie na pewno bardziej ustrukturyzowana. Ale ukończenie kursu programowania nie jest obowiązkowe.

3. Nie rozumiem tego skomplikowanego słownictwa programistycznego. - Wiem to jest trudne. Starasz się przeczytać jeden artykuł, a tu pojawia się mnóstwo słów, których znaczenia nie znasz. Nie jesteś w stanie nawet zrozumieć mniej więcej o czym jest artykuł, a co dopiero szczegółów. Na początek weź głęboki oddech. Nie poddawaj się! To naprawdę bardzo trudne uczyć się nowych rzeczy. Po drugie, wróć do początku artykułu. Znajdź pierwsze słowo, którego nie rozumiesz. Otwórz przeglądarkę i zacznij szukać _proste wyjaśnienie X_. Jeżeli pierwsza odpowiedź jest nie jasna, sprawdź drugą i trzecią. Jeżeli dalej to słowo nie jest zrozumiałe spróbuj zadać pytanie na forum programistycznym lub w komentarzu do artykułu gdzie znalazłaś to słowo. Możesz też skorzystać z Stack Overflow. A może znasz kogoś, kto jest programistą i mógł by Ci wytłumaczyć tą kwestię. Jeżeli na tą chwilę jest to dla Ciebie za trudne do zrozumienia, zapisz to sobie i wróć do zagadnienia za tydzień lub dwa. Zasada jest prosta: Nie poddawaj się! Jeżeli prosisz o pomoc na pewno się zjawi. To będzie trudne by walczyć ze swoimi wątpliwościami, ale dasz sobie radę! Pamiętaj, że _wiedza przychodzi z czasem_. W razie czego pisz do mnie. :]

4. To zajmuje mi tak dużo czasu. - Tak, to prawda. Jak już powiedziałam programowanie nie jest łatwe. Niektóre problemy da się rozwiązać szybko a niektóre wręcz przeciwnie. Będziesz siedzieć nad problemem kilka godzin i nic. Musisz być cierpliwa. Daj sobie czas na pojęcie tych wszystkich nowych rzeczy. Daj sobie możliwość na popełnianie błędów. Ludzie studiują informatykę latami (magisterka z informatyki zajmuje 5 lat) a i tak są na początku drogi. Jeżeli jesteś zdecydowana by zostać programistą, dasz radę! Bądź dla siebie cierpliwa. Solidna nauka, to jedyny sposób na dojście do celu. Nie ma drogi na skróty. Pamiętaj _Ważny jest postęp a nie perfekcja_.

5. Nigdy tego nie zrozumiem! - Pamiętasz czasy szkoły. Gdy pojawiał się jakiś trudny temat na przykład z matematyki lub fizyki. Czy po latach rozumiesz ten temat lepiej? Myślę, że tak. Ja osobiście miałam wiele takich przypadków. Zwłaszcza na studiach. Nie rozumiałam czegoś jak byłam młodsza a teraz uczę tego innych. Jedna rzecz, która wydaje Ci się skomplikowana teraz, nie powstrzyma Cię przed osiągnięciem Twojego celu. Wiem, że możesz pokonać tą przeszkodę. Potrzeba na to trochę więcej czasu, niż Ci się teraz wydaje. Zajmij się innym zagadnieniem i wróć do tego za jakiś czas.

## Dostałam swoją pierwszą pracę i co teraz?

W takim razie gratulacje!!! To super wiadomość. Teraz nadszedł czas by trochę poświętować. Daj sobie czas by się zrelaksować i odpocząć (pewnie masz kilka dni zanim rozpoczniesz nową pracę). Zgromadź siły, bo czeka Cię jeszcze więcej pracy.

Pierwsze dni mogą być przytłaczające i stresujące zarazem. Nie martw się. Zmiana pracy jest stresująca dla wszystkich. Nie masz jeszcze środowiska do pracy? Twój zespół mówi dziwnym językiem i nie chodzi tu o język angielski? A na dodatek nie wiesz gdzie jest ekspres do kawy? Nie martw się, każdy tak ma. Z tą kawą, to problem tylko jeżeli pracujesz w biurze. Gdy pracujesz zdalnie na szczęście wiesz, gdzie jest Twoja kuchnia.

Jesteś nowa w świecie programowania, to normalne, że wielu rzeczy nie wiesz. Praca nad swoim projektem w zaciszu domowy, to inna bajka niż praca w zespole. Musisz poznać sposób pracy, procesy w firmie i jej tradycje. Prawdopodobnie dostaniesz przydzieloną osobę, której zadaniem będzie pomóc Ci się wdrożyć w projekt. Jeżeli masz pytania to pytaj. Nie ma głupich pytań. Z mojego doświadczenia wiem, że nowe osoby w projekcie mają bardzo ciekawe pytania. Takie, nad którymi często sama się nie zastanawiałam. Jedyne co może być przydatne, to spisanie tych pytań na kartce i zadanie ich za jednym razem, by nie rozpraszać ciągle reszty zespołu podczas pracy. Na pewno to docenią.

Pamiętaj, że ciągle jesteś w procesie uczenia i tak już zostanie. Nawet po 10 latach pracy w zawodzie wciąż będą rzeczy do odkrycia. Z pewnością gdy zaczynasz, uczysz się o wiele więcej niż w dalszych latach pracy, ale dobrze jest ciągle zachować tą świeżość umysłu. I to nie tylko jeżeli chodzi o programowanie ale też inne dziedziny życia. Każda szansa na zdobycie nowej wiedzy jest dobra: podcast, artykuł czy książka. Nigdy nie wiesz kiedy, to czego się nauczyłaś, wykorzystasz w projekcie.

Na każdym etapie swojej podróży powinnaś być z siebie dumna. Możesz nawet zapisywać sobie swoje małe zwycięstwa. Będziesz mieć dowody na swoje osiągnięcia. Przydadzą Ci się one w chwilach zwątpienia. A takie na pewno przyjdą. I to nie raz. Szukanie błędu w kodzie przez 3 godziny? O tak! Walczenie z funkcjonalnością przez długie godziny, po czym dostanie informacji od kogoś z zespołu, że można to zrobić za pomocą jednej linijki? A i owszem. Byłam tam. Każdy tam był, nawet jeżeli się do tego nie przyznaje. Nie bądź dla siebie zbyt wymagająca. Po prostu idź dalej. Z czasem będzie łatwiej, zobaczysz.

Później pojawi się pewnego rodzaju rutyna. Będziesz znudzona projektem, nad którym pracujesz. Te same problemy, te same błędy i rozwiązania. Proszę Cię nie zachowuj się wtedy jakbyś pozjadała wszystkie rozumy świata. Bądź otwarta, słuchaj ludzi i ciągle ucz się nowych rzeczy.

## Dodatkowe pytania?

Jeżeli masz jeszcze jakieś pytania dotyczące programowania i nie tylko, pisz śmiało w komentarzach. Postaram się na nie odpowiedzieć. Jeżeli znasz kogoś, kto zadaje podobne pytania do tych powyżej, podziel się z nim lub z nią tym artykułem.
